Head Line: የኢትዮጵያ ካፒታል ገበያ ባለስልጣን ከሰኞ ጀምሮ ፈቃድ መስጠት ይጀምራልአዲስ አበባ፦ የኢትዮጵያ ካፒታል ገበያ ባለስልጣን ሰኞ የካቲት 04 ቀን 2016 ዓ.ም ጀምሮ ፈቃድ መስጠት እንደሚጀምር አስታወቀ።
የባለስልጣኑ ዋና ዳይሬክተር ብሩክ ታዬ (ዶ/ር) በሰጡት መግለጫ፤ ድርጅቱ ከተቋቋመ ጊዜ አንስቶ ራሱን በማደራጀት የሕግ ማዕቀፍ ሲያዘጋጅ ቆይቷል። አሁን ላይ የካፒታል ገበያ አገልግሎት ሰጪዎች ፈቃድ አሰጣጥና ቁጥጥር መመሪያ በማዘጋጀት ወደ ሥራ ገብቷል። በዚህ መሠረትም በዘርፉ ሥራ ላይ የሚገኙ አካላት ከፊታችን ሰኞ ጀምሮ መመዝገብ እንደሚችሉ አስታውቀዋል፡፡
በኢትዮጵያ ለመጀመሪያ ጊዜ ለኢንቨስትመንት ባንክ ፈቃድ መስጠት እንደሚጀመር የጠቆሙት ዋና ዳይሬክተሩ፤ አምስት የመንግሥት የልማት ድርጅቶችን በዚህ ማዕቀፍ ለማካተት ዝግጅት ማድረጋቸውን ገልጸዋል፡፡ባለስልጣኑ 15 አዳዲስ ፈቃዶችን እንደሚሰጥም ጠቁመዋል፡፡
ሦስት ትላልቅ የውጭ ኢንቨስትመንት ባንኮች መሥራት በሚችሉበት ሁኔታ ላይ ጥያቄ አቅርበው ምላሽ እንደተሰጣቸው አስረድተው፤ የውጭ ኢንቨስትመንት ባንኮች ወደ ሀገር ውስጥ መግባትም ገበያው ላይ ትልቅ ለውጥ እንደሚያመጣ አስገንዝበዋል።
እንደ ብሩክ ታዬ (ዶ/ር) ገለፃ፤ ባለስልጣኑ በሀገሪቱ የካፒታል ገበያ ዘርፍ ጉልህ ሊባሉ የሚችሉ ተግባራትን በማከናወን ላይ ይገኛል። ይህም ጠንካራ የቁጥጥር፣ የአስተዳደር እና የኢንቨስተሮችን ጥበቃ በማረጋገጥ በኩል ጉልህ ሚና ይኖረዋል።
በመግለጫው ባለስልጣን መሥሪያ ቤቱ የቀጣይ ስድስት ወራት ዕቅዱን ይፋ ያደረገ ሲሆን፤ በዚህም የገበያ ታማኝነትን ማሳደግ፡ የክትትል ዘዴዎችን ማጠናከር እና የሕግ ማስከበር ሥራዎችን መሥራት፣ የኢንቨስተሮችን ግንዛቤ ማስፋፋት፣ ኢንቨስተሮችን ማብቃትና የፋይናንስ እውቀትን ማሳደግ ላይ ትኩረት እንደሚደረግ ተገልጿል።
ለኩባንያዎች አመቺ ሁኔታን መፍጠር፣ ኩባንያዎች በካፒታል ገበያ ላይ እንዲሳተፉ ማበረታታት እና ብቃታቸው ላይ እንዲሰሩ ማገዝ፣ የፈቃድ አሰጣጥ ሂደትን ማቀላጠፍ እና የፈቃድ አሰጣጥ የአሰራር ማዕቀፉ ላይ ግልጽነት ለመፍጠር እንደሚሠራም ባለስልጣን መሥሪያ ቤቱ ገልጿል።
የኢትዮጵያ ካፒታል ገበያ ባለስልጣን በሀገሪቱ የካፒታል ገበያን የመቆጣጠር እና የማልማት ኃላፊነት ያለው አካል ነው። የባለስልጣኑ ተልዕኮ ኢኮኖሚያዊ እድገትን እና ብልጽግናን የሚያጎለብት ግልጽ፣ ቀልጣፋ እና ለኢንቨስተሮች ተስማሚ ከባቢ መፍጠር ነው።
በጋዜጣው ሪፖርተር
አዲስ ዘመን  ጥር 30 ቀን 2016 ዓ.ም


Head Line:ሃማስ ለረቂቅ የተኩስ አቁም ስምምነቱ  “አዎንታዊ ምላሽ” ሰጥቷል – ኳታርሃማስ ለአዲሱ ረቂቅ የተኩስ አቁም ስምምነት “አዎንታዊ ምላሽ” ሰጥቷል አሉ የኳታሩ ጠቅላይ ሚኒስትር ሼክ መሀመድ ቢን አብዱልራህማን አልታኒ።
ጠቅላይ ሚኒስትሩ በዶሃ ከአሜሪካው የውጭ ጉዳይ ሚኒስትር አንቶኒ ብሊንከን ጋር በጋራ በሰጡት ጋዜጣዊ መግለጫ ነው የፍልስጤሙ ቡድን ለስምምነቱ ምላሽ መስጠቱን የገለጹት።
እስራኤልና ሃማስን በማደራደር ለአንድ ሳምንት የዘለቀ የተኩስ አቁም ስምምነት እንዲደረስ ያደረገችው ኳታር ሃማስ ስላስቀመጣቸው ዝርዝር ቅድመ ሁኔታዎች አልገለጸችም።
ይሁን እንጂ ቡድኑ ባወጣው መግለጫ በጋዛ ጊዜያዊ ሳይሆን ዘላቂ ግጭት ማቆም እንዲኖርና እስራኤል ጥቃቷን ሙሉ በሙሉ እንድታቆም እንደሚፈልግ አስታውቋል።
የኳታሩ ጠቅላይ ሚኒስትር ሼክ መሀመድ ቢን አብዱልራህማን አልታኒ በመግለጫቸው ሃማስ በረቂቅ የተኩስ አቁም ስምምነቱ ላይ የተወሰኑ አስተያየቶችና ቅራኔዎች እንዳሉት መግለጻቸውን ዩሮ ኒውስ ዘግቧል።
በግብጽ፣ ኳታር እና ሳኡዲ አረቢያ ያደረጉትን ጉብኝት አጠናቀው እስራኤል የገቡት የአሜሪካው የውጭ ጉዳይ ሚኒስትር አንቶኒ ብሊንከን ሃማስ ባነሳቸው ቅድመ ሁኔታዎች ዙሪያ ከእስራኤል ባለስልጣናት ጋር እንደሚመክሩ ተናግረዋል።
ሃማስ “የፍልስጤሙ ማንዴላ” ተብሎ የሚጠራውን ማርዋን ባርጉቲን ጨምሮ በሺዎች የሚቆጠሩ በእስራኤል እስር ቤቶች የሚገኙ ፍልስጤማውያን እንዲለቀቁ መጠየቁ ይታወሳል።
በካን ዩኒስና ፍልስጤማውያን በተጠለሉበት የራፋህ መተላለፊያ ጥቃቷን ያጠናከረችው እስራኤል ከ130 በላይ ታጋቾችን ለማስለቀቅ ያግዛል የተባለውን የተኩስ አቁም ስምምነት ለመፈረም በሃማስ በኩል የቀረቡ ቅድመ ሁኔታዎች ለማሟላት ፍቃደኛ ትሆናለች ተብሎ አይጠበቅም።
የፍልስጤማ ጤና ሚኒስቴር መረጃ እንደሚያሳየው 124ኛ ቀኑን በያዘው የእስራኤልና ሃማስ ጦርነት የተገደሉ ፍልስጤማውያን ቁጥር 27 ሺህ 585 ደርሷል።
በጋዜጣው ሪፖርተር
አዲስ ዘመን ሐሙስ ጥር 30 ቀን 2016 ዓ.ም


Head Line: ለሰላማዊ ውይይት ዝግጁ የሆነ አካል ካለ የመንግሥት በር ሁልጊዜም ክፍት መሆኑን ጠቅላይ ሚኒስትር ዐቢይ (ዶ/ር) ገለጹ– ለተፈጠሩ ችግሮች እውቅና በመስጠት ለመፍትሔው በጋራ እንሥራ ሲሉም ጥሪ አቅርበዋል
አዲስ አበባ፡- የታጠቁ ኃይሎች መሣሪያቸውን አስቀምጠው ሰላማዊ የፖለቲካ ትግልን ከተከተሉና ለሰላማዊ ውይይት ዝግጁ ከሆኑ የመንግሥት በር ምንጊዜም ክፍት መሆኑን ጠቅላይ ሚኒስትር ዐቢይ አሕመድ (ዶ/ር) አሳሰቡ።
6ኛው የኢ.ፌ.ዴ.ሪ የሕዝብ ተወካዮች ምክር ቤት 3ኛ ዓመት የሥራ ዘመን 14ኛ መደበኛ ስብሰባውን ባካሄደበት ወቅት ጠቅላይ ሚኒስትር ዐቢይ አሕመድ (ዶ/ር) ከምክር ቤቱ አባላት ለቀረቡላቸው ጥያቄዎች መልስና ማብራሪያ ሰጥተዋል።
 ጠቅላይ ሚኒስትሩ በሰጡት ማብራሪያ፤ በሀገራችን ነፍጥ አንግበው ለሚዋጉ አካላት የሰላም ጥሪዎች በተደጋጋሚ መቅረባቸውን አስታውቀዋል። ሸኔም ሆነ በአማራ ክልል የሚንቀሳቀሱ ጽንፈኛ ኃይሎች መሣሪያቸውን አስቀምጠው በውይይት ሰላማዊ የፖለቲካ ትግል ማድረግ እንዲችሉ የፌዴራል መንግሥትም የክልል መንግሥታትም ዝግጁ መሆናቸውን ገልጸዋል።
«የምንፈልገው ሰላም፣ ውይይትና ሀገራችንን በጋራ ወደሚቀጥለው ማሸጋገር ነው። ከግጭት፣ ከጸብ፣ ከጥላቻና ከስድብ የምናተርፈው ነገር የለም። ግጭት ያለንን ያሳጣናል እንጂ ምንም አይጨምርልንም። እስካሁን በኦሮሚያም፣ በአማራም፣ በትግራይም የነበሩ ግጭቶች ያጎደሉት ነገር እንጂ የጨመሩት ነገር የለም።» በማለት ነገሮችን በሰላም ተወያይቶ ችግሮችን መፍታት እንደሚገባ ተናግረዋል።
«በትናንት ስንፋጅ ነገን እናጣለን፤ ሁላችንም ለተፈጠሩ ችግሮች እውቅና ሰጥተን ለመፍትሔው በጋራ ለመሥራት መዘጋጀት ይጠበቅብናል» ሲሉም ገልጸዋል። ይህም በብሔራዊ ትርክት በጋራ ጠንካራ ሀገር ለመመስረት መሠረት እንደሚሆን ገልጸዋል።
ሰላም ሁሌም በውድ ዋጋ የሚገኝና በከበረ ዋጋ የሚጠበቅ መሆኑን ያነሱት ጠቅላይ ሚኒስትሩ፤ ሰላም በሌለበት ሁኔታ ትላልቅ ጉዳዮችን ማቀድ ያስቸግራል ብለዋል። የሰላም ጉዳይን የፖለቲካ ጉዳዮች የማሳኪያ ስልትና ልምምድ የማድረግ ዝንባሌ በኢትዮጵያ ሰላምን ከሚያውኩ ጉዳዮች ውስጥ መሆኑን ገልጸዋል። አንድ ቡድን የፖለቲካ ፍላጎት ሲኖረው ሃሳብ አሸንፎ ሥልጣን የመያዝ ልምምድ ባለፉት 60 ዓመታት ያልታየ በመሆኑ፤ ፍላጎትን በሃሳብ ሳይሆን በኃይልና በጠመንጃ ማሳካት መፈለግ አደገኛ ስብራት ነው ብለዋል።
በሌላ በኩል ማንኛውም ችግር ሲያጋጥም ችግሩን ለመፍታት የመወያየት ልምምድ እየቀነሰ መምጣቱ፤ የሰላም ጅማሮዎች ሲኖሩ ከግራም ሆነ ከቀኝ በሰላም መንገድ ላይ ወጥመድ ማስቀመጥ ለሰላም እንቅፋት መሆኑን ገልጸዋል። አብዛኛው ችግር የኢትዮጵያን ብሔራዊ አንድነትና ጥቅም ማዕከል አድርጎ የሚነሳ ጉዳይ እንዳልሆነም አመላክተዋል።
በሀገራዊ ለውጡ ጅማሮ ተፋላሚ ኃይሎች ከያሉበት ሀገር ወደ ሀገራቸው ተመልሰው የሃሳብ ትግል እንዲያደርጉ ለሁሉም ኃይሎች ጥሪ መቅረቡን፤ ከዚያ በኋላ ኦነግ፣ ኦብነግ፣ ግንቦት ሰባትን ጨምሮ ሌሎችም ፓርቲዎች በቀረበላቸው ተመሳሳይ ጥሪ ወደ ሀገር ቤት ገብተው በተለያየ ደረጃ እየተንቀሳቀሱ ባለበት ሁኔታ በተለይም ኦነግን በተመለከተ አብዛኞቹ አዲስ አበባ መሆናቸውን ከፊሉም የመንግሥት ኃላፊነት ወስደው እየሠሩ እንዳለ ተናግረዋል። ከቡድኑ ጋር የተለየ ድርድር ባይደረግም ከፊሎቹ ጫካ ገብተው ሰውን የማሰቃየት ምክንያት መኖር የለበትም ብለዋል።
ጠመንጃ ታጥቆ የራስን ሕዝብ እያገቱና ልማት እንዳይሠራለት እያደረጉ እታገልልሃለሁ ማለት ምንም ዓይነት ፋይዳ የሌለው አካሄድ እንደሆነ ተናግረዋል። በአሁኑ ወቅት ሸኔ በኦሮሚያ ክልል እያደረገ ያለውም ይህንኑ ነው በማለት፤ ኢትዮጵያ ውስጥ በሰላም፣ በዴሞክራሲና በምርጫ ካልሆነ ጠመንጃ ይዞ ወደ ሥልጣን መምጣት ፈጽሞ እንደማይቻልም ነው የገለጹት። በሰላምና በውይይት አማራጭ ሃሳብ በማቅረብ ሥልጣን የሚያዝበት ዴሞክራሲያዊ ልምምድ ማሳደግ ብቻ ተገቢ እንደሆነ አስገንዝበዋል።
በሌላ በኩል በአማራ ክልል በሁሉም ዞኖች ከሕዝብ ጋር በተደጋጋሚ በተደረገ ውይይት ከሁሉም አካባቢ ሦስት ወሳኝ ጥያቄዎች ማለትም፤ የልማት፣ የሕገ መንግሥት ማሻሻልና የወሰን ጥያቄዎች መነሳታቸውን ጠቅሰው፤ መንግሥት በክልሉ ሕዝብ ለተነሱ ጥያቄዎች በአቅሙ ልክ ብዙ ሥራዎችን ሠርቷል ብለዋል። ለአብነትም ባለፉት አምስት አመታት 53 የመንገድ ፕሮጀክቶች ተቀርጸው ሥራዎች መጀመራቸውን፤ 3 ሺህ 200 ኪሎሜትር የመንገድ ግንባታ ተጀምሮ እየተሠራ እንዳለ፣ ከዚህ ውስጥም 1ሺህ 300 ኪሎሜትር ያህሉ መጠናቀቁን፤ 2 ነጥብ 4 ቢሊዮን ብር ወጪ በማድረግ በዓባይ ወንዝ ላይ በዓይነቱ ልዩ የሆነ ድልድይ መገንባቱን፣ በጎርጎራ ፕሮጀክት የክልሉን ቱሪዝም የሚያነቃቃ ትልቅ ሥራ መከናወኑን አብራርተዋል።
የወሰን ይገባኛል ጥያቄዎች የሕዝብን ይሁንታ ታሳቢ አድርጎ በማሰብ ዘላቂ ሰላም በሚያመጣ መልኩ መፈታት እንዳለበት ገልጸዋል። ሕገ መንግሥትን የሚመለከተው ጉዳይም በሀገራዊ የምክክር ኮሚሽን በኩል በሚደረጉ ውይይቶች ምላሽ እንዲያገኙ ይሠራል ብለዋል።
እንደ ጠቅላይ ሚኒስትሩ ገለጻ፤ የሕዝቡ ጥያቄ ደረጃ በደረጃ እየተመለሰ ሲሆን፤ በቅርቡም በፌዴራል እንዲሁም በሁሉም ክልል ያሉ ከፍተኛ የመንግሥት የሥራ ኃላፊዎች የክልሉን ሕዝብ ማወያየታቸው ተጠቃሽ ነው። የተነሱ ተጨማሪ ጥያቄዎችና ያልተመለሱ ነገሮች ካሉ መንግሥት ለጥያቄዎቹ ትኩረት ሰጥቶ የሚሠራ ይሆናል።
በአስቸኳይ ጊዜ አዋጁ በቁጥጥር ስር ከዋሉ ተጠርጣሪዎች መካከል አብዛኛዎቹ ተሃድሶ ተሰጥቷቸው መለቀቃቸውን የገለጹት ጠቅላይ ሚኒስትሩ፤ ሆኖም በሂደቱ የሚፈጠሩ ስህተቶች እንዳይኖሩ የአዋጁ መርማሪ ቦርድ እየሠራ እንዳለና ይህን አልፎ የሚከሰት ስህተት ካለም የማስተካከል ሥራ እንደሚከናወን ተናግረዋል።
በቀጣይ መንግሥት ዘላቂ ሰላምን ለማጽናት ሕግ ማስከበር ሥራውን አጠናክሮ እንደሚቀጥል፤ በተጨማሪ በእያንዳንዷ ሰከንድ ለውይይት ዝግጁ የሆነ አካል ካለ ደግሞ የሰላም በሩን ሁሌም ክፍት እንደሚያደርግና የሥራ ዕድል ፈጠራን በማጠናከር ወጣቶችን ተጠቃሚ የማድረግ ተግባር በትኩረት እንደሚሠራ አስታውቀዋል።
 አዲሱ ገረመው
 አዲስ ዘመን ረቡዕ ጥር 29 ቀን 2016 ዓ.ም


Head Line: ለዓባይ ግድብ ግንባታ ከ 643 ሚሊዮን ብር በላይ ተሰበሰበአዲስ አበባ፡- በ2016 በጀት ዓመት ስድስት ወራት ለዓባይ ግድብ ግንባታ ከ643 ሚሊዮን ብር በላይ መሰብሰቡን የዓባይ ግድብ ማስተባበሪያ ፕሮጀክት ጽሕፈት ቤት አስታወቀ።
የዓባይ ግድብ ማስተባበሪያ ፕሮጀክት ጽሕፈት ቤት የሚዲያና ኮሙኒኬሽን ዳይሬክተር አቶ ኃይሉ አብርሃም ለኢትዮጵያ ፕሬስ ድርጅት እንደገለጹት፤ በተያዘው በጀት ዓመት የመጀመሪያው ስድስት ወራት ለግድቡ ግንባታ ከሀገር ውስጥ ቦንድ ሽያጭና ስጦታ ከ501 ሚሊዮን ብር በላይ ተሰብስቧል።
